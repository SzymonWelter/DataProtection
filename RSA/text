Arnold Boczek, właśc. Arnold Stanisław / Leoncjo Jan Boczek (ur. 8 marca 1964 koło Elbląga) – postać fikcyjna, bohater komediowego serialu telewizyjnego Świat według Kiepskich. W postać tę wciela się Dariusz Gnatowski.
Boczek jest lokatorem kamienicy we Wrocławiu przy ul. Ćwiartki 3/5 lub 3/6. Mieszka na trzecim piętrze, nad Paździochami, choć korzysta z toalety znajdującej się na drugim piętrze, ponieważ, jak mówi, w tej na trzecim piętrze straszy, o czym przekonali się także Ferdek i Paździoch w odcinku 280. Wrota piekieł. Nie cieszy się sympatią sąsiadów (dawniej owszem) - często obiecuje, że moja noga więcej tu nie powstanie, aż do śmierci - jednak zawsze zmienia zdanie. Najczęściej jest przepędzany przez Ferdka Kiepskiego, który krzyczy na niego wypierdzielaj mnie stąd grubasie jeden! lub paszoł won! Ferdynand wielokrotnie wyzywa Boczka, często nazywa go "erosomanem", "świnią" lub "grubasem pornograficznym". Boczek, podobnie jak Marian Paździoch, kradnie żarówki i papier toaletowy ze wspólnej toalety, ale nikt nie może się zorientować że to on. W odcinku 244. Jak ten czas leci razem z Marianem Paździochem otworzyli kebab bar, który został zamknięty przez sanepid, po donosie Ferdka Kiepskiego.
Arnold pracuje w rzeźni, gdzie jest najszczuplejszym pracownikiem. Jego ulubionym zajęciem jest kręcenie kichy. Lubi kaloryczne potrawy (w tym boczek), popijane wysokoprocentowym alkoholem. Jego ulubione zajęcie to oglądanie baletu mongolskiego w telewizji. Jest ofiarą nierozsądnych pomysłów swoich sąsiadów (głównie Ferdka).
W odcinku 197. IQ dowiadujemy się, że współczynnik inteligencji Boczka jest podobny do świni (tak jak Ferdka i Paździocha), choć na początku przez błąd Komisji Edukacji wszyscy mieszkańcy kamienicy myśleli, że iloraz inteligencji Boczka wynosi 0 i jest równy rozumowi głowonoga.
Rodzina Arnolda składa się z matki (Barbara lub Celina), ojca (Wiesław lub Stanisław), braci (Pawełka i Zenona) oraz sióstr (Wioletki i jednej nieznanej z imienia), którzy tak jak on również są otyli. Ma również szwagra, który pracuje na budowie. Jego babcia miała na imię Genowefa. Dziadek Arnolda Boczka służył w Wehrmachcie.
W odcinku 218. Kolke mizerere Arnold twierdził, że urodził się i mieszkał we Włoszech.
Gdy Arnold Boczek chodził do szkoły podstawowej podkochiwał się w Halinie, która ciągle mu się podoba.
Bardzo boi się ZOMO, jednak gdy w odcinku 91. Wór świętego Mikołaja razem z Paździochem niechcący wypuścili komunę z worka, to pomógł Kiepskim i św. Mikołajowi obalić system po raz drugi.
Boczek posiada kota o imieniu Puszek, któremu chętnie przynosi z rzeźni różne podroby i, jak twierdzi, wszystkim się z nim podzieli. Kot Puszek wystąpił w trzech odcinkach i jest najdłużej grającym zwierzakiem w serialu. W odcinku pt. Glonojad został on pożyczony przez Ferdka żeby zjadł rybkę Haliny - Welonkę. Ferdynand zachęcił kota do domu za pomocą kiełbasy. Po wykonanym zadaniu zrozpaczona Halina przyrzekła, że znajdzie i ukarze zarówno Puszka jak i Arnolda Boczka.
Arnold Boczek boi się psów. W odcinku 238. Lista Mariana przestraszył się, kiedy usłyszał szczekanie z mieszkania Mariana Paździocha, gdy ten poszczuł go psem. W odcinku 449. Brutal, Marian kupił dużego psa rasy owczarek belgijski, by ten pilnował toalety przed niechcianymi gośćmi (głównie przed Arnoldem Boczkiem). Gdy Boczek chciał skorzystać z toalety, pies zaszczekał i przepędził Arnolda. W odcinku 248. Ogór Boczek za namową sąsiadów Ferdka i Paździocha miał zdobyć ogórki z działek im. Wyzwolenia, należące do zamieszkujących je emerytów. Boczek początkowo nie chciał wykonać zadania, bo bał się złego psa, pilnującego działek, jednak ostatecznie udało mu się zdobyć ogórki. W odc. 304 Piwniczka Arnold podsłuchiwał rozmowę Paździocha i Ferdka dochodzącą z krypty, wykupionej przez Mariana Paździocha w celu ukrywania się przed Heleną. Boczek uciekł, gdy został poszczuty psem przez strażnika.